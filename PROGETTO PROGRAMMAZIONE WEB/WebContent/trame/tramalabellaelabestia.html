<!DOCTYPE html>
<html>
<head>
<meta charset="ISO-8859-1">
<title>LA BELLA E LA BESTIA</title>

<style type="text/css">
p{
  text-align: center ;  
  font: 50px Comic sans MS;
  margin-top: 5px;
}

p.trama{
text-align: center ;  
  font: 15px Comic sans MS;
  margin-left: 5px;
   margin-right: 5px;
   
}



</style>
</head>
<body>
<p>LA BELLA E LA BESTIA</p>
<BR>
<p class="trama">
Alcuni anni prima dell'inizio della storia una fata, sotto le mentite spoglie di una vecchia mendicante, fa visita al castello di un giovane principe chiedendogli ospitalità per la notte, offrendogli una rosa in cambio. Quando il ragazzo la respinge, disgustato dall'aspetto della donna, la fata si rivela e lo punisce per il suo comportamento superficiale, trasformandolo in una bestia mostruosa e lanciando un incantesimo sul castello e su tutti gli abitanti in esso, rendendolo tetro e trasformando la servitù in oggetti animati. La fata dona al giovane uno specchio magico per osservare il mondo esterno e la rosa offertagli precedentemente: il fiore, incantato, non avrebbe perso petali fino al ventunesimo compleanno del principe. Se egli avesse imparato ad amare e se fosse stato amato da qualcuno prima della caduta dell'ultimo petalo, l'incantesimo si sarebbe spezzato, mentre in caso contrario avrebbe sortito effetti permanenti. Con il passare degli anni il principe cade nello sconforto, con la convinzione che nessuno potrà mai amare un essere tanto spaventoso.
Alcuni anni dopo, in un villaggio francese non lontano dalla tenuta decaduta della Bestia vive Belle, una bellissima ragazza annoiata dalla sua vita di paese e dallo spirito gentile e sognatore che desidera vivere un'avventura vera, come quelle narrate nei libri di cui è appassionata, motivo per il quale viene giudicata eccentrica dai paesani. Nello stesso villaggio abita anche Gaston, un prestante quanto arrogante cacciatore, pretendente di Belle sulla semplice base dell'essere la ragazza più avvenente del villaggio, ma da questa rifiutato.
Il padre di Belle, l'inventore Maurice, parte per una fiera ma si smarrisce in un bosco. Vagabondando, l'uomo arriva al castello della Bestia, e vi entra per cercare riparo. Maurice, accolto dai servitori animati, viene presto sorpreso dal padrone di casa, che senza alcun riguardo lo rinchiude nella torre del castello. Belle, avvedutasi della scomparsa del padre, parte alla sua ricerca. Raggiunto il padre, viene sorpresa dalla Bestia che le ordina di andarsene ma, preoccupata per il padre anziano e malato, la ragazza propone al padrone del castello di prendere il posto del padre come prigioniera. La Bestia, considerando l'eventualità che la ragazza potrebbe spezzare l'incantesimo, accetta lo scambio.
Belle, contemporaneamente terrorizzata e furiosa nei confronti della Bestia, si rinchiude in camera e rifiuta ogni contatto con essa. In tarda nottata la ragazza esce ed esplora il castello spingendosi proprio dove, poche ore prima, le era stato espressamente vietato recarsi dalla Bestia in persona: l'ala ovest. Nell'ala proibita in rovina la ragazza trova oggetti personali del principe, tra cui la rosa incantata. Curiosa e in procinto di toccare il fiore viene scoperta dalla Bestia, che si infuria al punto da indurre Belle a fuggire spaventata dal castello. Imbattutasi presto in un branco di lupi, Belle viene salvata proprio dalla Bestia, accorsa per proteggere la ragazza, che viene però ferita e perde i sensi. Belle, colpita dal gesto altruista, decide di non approfittare del momento per fuggire, e torna al castello riportando con sè la Bestia, prendendosene cura.
In seguito a quest'episodio, tra Belle e la Bestia nasce un'amicizia che, nei giorni seguenti, si fortifica sempre di più trasformandosi in qualcosa di più profondo. Una sera, dopo aver cenato e ballato insieme, la Bestia chiede alla ragazza se si senta felice lì, con lui. Belle risponde di sì, ma non nasconde di sentire una forte mancanza per il padre lontano. Lui offre alla fanciulla di vedere il padre tramite il suo specchio magico, che però mostra Maurice intento a cercare la figlia, malato e stremato. La Bestia, vedendo Belle visibilmente preoccupata, per amore della ragazza la lascia andare prima che questa possa rompere l'incantesimo, e per far sì che non si dimentichi di lui le dona il suo specchio magico.
Belle raggiunge il padre, lo porta a casa e lo cura. Presto però i due ricevono la visita di Gaston, seguito stavolta dal direttore del manicomio da lui corrotto, col piano di ricattare Belle affinché accetti di sposarlo con la minaccia di far internare in manicomio il padre, approfittando del fatto che quest'ultimo abbia parlato a tutto il villaggio della Bestia e del castello incantato, esponendosi allo scherno dei compaesani. Per provare che il padre non è pazzo e che la Bestia esiste davvero, Belle la mostra tramite lo specchio fatato e Gaston, intuendo il sentimento della ragazza per quell'essere, in preda alla gelosia decide di fomentare i paesani affinché lo seguano per linciare il "mostro".
I servitori del castello si accorgono dell'arrivo del corteo guidato da Gaston, ma non trovano un aiuto nella Bestia che, in preda alla depressione, rimane nelle sue stanze. I servitori organizzano una resistenza che riesce a respingere e disperdere gli intrusi con l'eccezione di Gaston che, non visto e determinato ad eliminare il rivale, si dirige verso le stanze della Bestia. Il cacciatore inizia ad attaccare la Bestia che, sempre in preda allo sconforto, non reagisce lasciandosi colpire. Quando però questi vede Belle, nel frattempo tornata al castello, si riprende e reagisce, sopraffacendo facilmente Gaston. Un attimo prima di finirlo riesce a contenersi e risparmiarlo, liberandolo e dirigendosi verso Belle. Tuttavia, mentre sta per ricongiungersi con l'amata, Gaston lo colpisce alle spalle piantandogli un coltello nel fianco, salvo poi perdere l'equilibrio e precipitare, morendo, nel burrone sottostante.
In punto di morte la Bestia fa capire a Belle di amarla e, mentre sta per spirare tra le sue braccia, proprio mentre l'ultimo petalo della rosa incantata cade, anche la fanciulla in lacrime confessa di amarlo. La mutua ammissione d'amore sortisce i suoi effetti, ed il principe torna in vita in forma umana. Per un attimo Belle stenta a riconoscerlo, ma guardandolo negli occhi capisce di aver davanti la stessa persona e i due si baciano, in un turbine di scintille e di magia che fa tornare il castello e i suoi abitanti nelle loro forme originarie.
</p>
</body>
</html>